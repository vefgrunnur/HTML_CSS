
# 0 Inngangur

## 0.1 Markmið

Bók þessi varð til eftir að hafa kennt vefforritun við HÍ í nokkur ár án þess að hafa fundið neina hentuga kennslubók. Markmiðið er að veita inngang að vefforritun án nokkurrar reynslu af forritun ásamt því að fara yfir breiddina á því sem vefforritun er.

Verandi bók um vefforritun eru tenglar mikið notaðir til að vísa fram og til baka og útum allt í ítarefni og þess háttar.

Þó svo að þessi bók sé sett upp línulega í köflum er ekki skilyrði að farið sé í gegnum hana þannig.

## 0.2 Hugtök

Þar sem þessi bók gerir ekki ráð fyrir neinu er vert að fara lauslega yfir nokkur grunnhugtök áður en lagt er í hann.

### 0.2.1 Vefurinn

_Vefurinn_ er aðgengilegur yfir internetið og byggir á vefsíðum sem eiga sér ákveðið _URL_ og eru sóttar yfir _HTTP_. HTTP er _HyperText Transfer Protocol_, samskiptareglur sem skilgreina hvernig dreift kerfi tölva vinnur saman.

### 0.2.2 Vefsíða

Vefsíða er sett saman með _HTML_, _CSS_ og _JavaScript_ og kallast þessi samsetti hluti yfirleitt _framendi_ (e. front-end). Flóknari vefsíður hafa yfirleitt einhvern _bakenda_ hluta.

### 0.2.3 Vefþjónn

Vefþjónn (e. web server) er tölva sem tengd er internetinu og getur tekið við og svarað beiðnum sendum yfir _HTTP_ á ákveðið _URL_. Vefþjónar hafa _IP tölu_ (t.d. `192.168.1.1` sem er _IPv4_ IP tala) en yfirleitt notum við _host_ nafn til þess að þurfa ekki að muna tölur (t.d. `example.org` eða `hi.is`) en þessi host nöfn eru túlkuð yfir í viðeigandi IP tölu gegnum _DNS_.

### 0.2.4 Vafri

Vafri er forrit sem hefur það hlutverk að sækja vefi sem eiga sér ákveðið _URL_ yfir _HTTP_ á _vefþjón_. Vafrinn túlkar það _HTML_, _CSS_ og _JavaScript_ sem vefur inniheldur og birtir notanda.

Vafrar eru afskaplega flókin forrit sem flestir geta túlkað miljarða vefsíðna og birt á skjánum það sem höfundar þeirra ætluðu sér, allt frá fyrstu árum vefsins í kringum 1990 og til þrívíðra leikja  sem gerðir eru í dag. Til að geta þetta eru _staðlar_ sem segja til um hvernig túlka eigi HTML, CSS og JavaScript.

Í anda þess hversu opinn vefurinn er höfum við í flestum vöfrum tækifæri til þess að skoða úr hverju hann er smíðaður með því að biðja vafrann um „view source“. Það að hafa aðgang að grunnkóða allra vefja á sama tíma og þeir eru skoðaðir hafði mikil áhrif á það hversu margir einstaklingar fóru að fikta og búa til sína eigin vefi.

[Quantum Up Close: What is a browser engine?](https://hacks.mozilla.org/2017/05/quantum-up-close-what-is-a-browser-engine/)

### 0.2.5 Vefforrit

Vefforrit er ekki vel skilgreint hugtak, en það er yfirleitt notað yfir forrit með ákveðið URL, aðgengilegt yfir vefinn, sem nýtir veftækni (HTML, CSS og JavaScript) til þess að útbúa viðmótið sem notandi sér.

Það að hafa URL er oft kallað _killer feature_ vefsins, en með þeim hafa allir vefir ákveðna slóð sem við getum skoðað, deilt, leitað eftir og nýtt án þess að nokkur hafi eitthvað um það að segja.

Vegna þess hve útbreiddur vefurinn er hafa margir _staðlar_ verið útbúnir til að leysa hin ýmsu verkefni. Mörg forrit—ekki bara vafrar—nýta þessa staðla til að útbúa viðmót. Í dag er því hægt að nota vefforritun til að búa til forrit sem ekki bara birtast í vöfrum, t.d. textaritla, tónlistarforrit, _öpp_ og ýmislegt fleira.

### 0.2.6 _Framendi_ og _Bakendi_

Framendi (e. front-end eða client-side) er einsog áður segir sá partur vefsins sem notendur sjá og eiga við. Í grunninn er framendi búinn til með HTML, CSS og Javascript. Til þess að einfalda og flýta fyrir smíðum á stærri og flóknari vefjum eru til margskonar _framework_ eða _libraries_ sem hjálpa. Dæmi um þetta sem eru vinsæl í dag eru React, Angular og Vue. Þó svo að þessi tól geti hjálpað okkur, þurfum við alltaf að vita hvað gerist í grunninn og því byrjum við á að læra HTML, CSS og Javascript án nokkura hjálpartækja.

Bakendi (e. back-end eða server-side) er sá partur vefsins sem er sendur yfir HTTP til framenda. Bakendinn samanstendur yfirleitt af vefþjón, _forriti_ sem útbýr framenda og einhverri gagnageymslu (t.d. gagnagrunnur). Vefþjónar geta stutt margskonar forritunarmál (t.d. C# eða Python) og forritunarumhverfi (t.d. .NET eða Django).

![Mynd af framendi vs bakenda](../img/framendibakendi.svg)

Stundum er talað um _full stack forritun_ en það er þegar forritari er fær í bæði framenda og bakenda forritun.

## 0.3 Textaritlar

Þegar við vinnum með texta (texta í sínu _hreinasta_ formi, stafi án nokkurs útlits) notum við yfirleitt textaritla. Textaritlar geta verið frá mjög einföldum forritum (t.d. Notepad í Windows) yfir í afskaplega flókin forrit sem hafa verið til í tugi ára (t.d. Vi og Emacs). Yfirleitt er best að lenda einhversstaðar í miðjunni, með textaritli sem auðvelt er að byrja að nota en hægt er að bæta við virkni og læra betur á með tímanum.

Textaritlar sem vinsælir eru í dag og mælt er með eru t.d.:

* [Atom](https://atom.io/) – frír textaritill frá GitHub með mörgum mögulegum viðbótum. Smíðaður með veftækni!
* [Sublime Text](https://www.sublimetext.com/) – aðeins eldri ritill sem getur verið hraðari í stærri verkefnum
* [Visual Studio Code](https://code.visualstudio.com/) – frír ritill frá Microsoft sem nýtir reynslu við smíði Visual Studio, _IDE_ frá Microsoft

## 0.4 Stafasett

Þar sem tölvur geta verið heldur vandlátar á það í hvaða _stafasetti_ við skrifum þurfum við að skilgreina stafasett á þeim texta sem við skrifum. Í langflestum tilfellum viljum við nota [UTF-8](https://en.wikipedia.org/wiki/UTF-8) sem getur kóðað alla stafi (code points) í [Unicode](http://unicode.org/). Textaritillinn sem við notum ætti auðveldlega að sýna okkur í hvaða stafasetti skjalið okkar sé og leyft okkur að breyta því.

Nánari upplýsingar um það sem forritarar ættu (þurfa, verða!) að vita um stafasett, sjá greinina [The Absolute Minimum Every Software Developer Absolutely, Positively Must Know About Unicode and Character Sets (No Excuses!)](http://www.joelonsoftware.com/articles/Unicode.html)

## 0.5 Fyrsti vefurinn okkar

Til að byrja vegferð okkar sækjum við textaritil, opnum hann og búum til nýtt skjal. Hið klassíska til að skrifa er „halló, heimur“ eða [„hello, world“](https://en.wikipedia.org/wiki/%22Hello,_World!%22_program) og fá það til að birtast á skjánum. Því getum við afritað eftirfarandi inn í textaritil:

```html
<h1>Halló, heimur!</h1>
```

og vistað skjalið sem `index.html` einhversstaðar þar sem við finnum það. Því næst opnum við vafra og með `File > Open` eða með því að draga það á vafrann, veljum við skjalið og sjáum textann á skjánum.

Þegar við opnum skjalið svona beint á tölvunni okkar erum við ekki að nýta okkur bakenda eða vefþjón, heldur er vafrinn að opna skjalið beint af tölvunni, það sést á því að skjalið kemur ekki frá `http://example.org` heldur `file://mappa/index.html` eða álíka. Þetta er í fínu lagi í fyrstu en þegar farið er að gera flóknari hluti þurfum við að keyra vefþjón á tölvunni okkar.

Ástæðan fyrir því að við notum `index.html` er sú að það skjal er notað sem sjálfgefna skjalið þegar mappa er opnuð, t.d. ef við höfum möppu sem heitir `about` á vefþjóninum okkar á `example.org` og innan í henni er skjalið `about.html`. Ef við opnum `http://example.org/about` fengjum við ekkert upp, aðeins ef við opnum `http://example.org/about/about.html`, hinsvegar ef við skýrum `about.html`, `index.html` myndi vefurinn birtast bæði ef við opnum `http://example.org/about` og `http://example.org/about/index.html`.

## 0.6 FTP

Til þess að koma vefsíðunum okkar yfir á vefþjóna eru nokkrar leiðir en sú elsta og e.t.v. algengsta er að nota _FTP_ (File Transfer Protocol) eða SFTP (þar sem S stendur fyrir Secure eða _SSH_). FTP leyfir okkur að opna stað í skráarkerfi vefþjóns og færa skrár fram og til baka.

Frítt og nothæft FTP forrit er [FileZilla](https://filezilla-project.org/)

## 0.7 foo & bar

Að lokum er vert að minnast `foo` og `bar` sem eiga eflaust eftir að skjóta upp kollinum. Þegar verið er að skrifa dæmi þar sem einhver texti eða heiti á breytu þarf að koma fram, en heitið sjálft skiptir ekki máli, eru `foo` og `bar` yfirleitt notuð.

Dæmi í JavaScript þar sem `foo` og `bar` eru notuð til að sýna samlagningu á tveim breytum, heiti breytanna skiptir engu máli.

```javascript
const foo = 1;
const bar = 2;
console.log(foo + bar);
```

> There are only two hard things in Computer Science: cache invalidation and naming things.
- [Phil Karlton](https://twitter.com/timbray/status/506146595650699264)

Að nota þessi heiti fyrir breytur [á sér langa sögu](https://en.wikipedia.org/wiki/Foobar), allt frá sjöunda áratugnum og jafnvel alla leið til seinni heimstyrjaldarinnar með skammstöfuninni FUBAR.

---

> Útgáfa 0.2, ágúst 2017.
